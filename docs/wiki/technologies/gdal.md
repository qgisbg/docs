---
title: GDAL
tags: technology, GDAL
---

# GDAL/OGR

![GDAL лого](./img/gdal_logo.png)

GDAL/OGR (джидал или гуудъл/о-джи-ар) e преводач между различни растерни и векторни геопространствени формати, който е издаден под X/MIT лиценз с отворен код от неправителствената организация Open Source Geospatial Foundation. Написан е на програмния език C++ и функционира като представя на извикващото приложение един абстрактен растерен модел на данни и един абстрактен векторен модел на данни. Освен това разполага с различни полезни помощни програми от командния ред за превод и обработка на данни.

## Поддържани формати

GDAL поддържа над 140 растерни формата, сред които: GeoTIFF, Erdas Imagine, OGC WCS/WMS/WMTS, SDTS, ESRI Grids, ECW, MrSID, HDF, NetCDF, JPEG2000, DTED, NITF, GeoPackage и др.

OGR поддържа над 80 векторни формата, сред които: GeoPackage, ESRI Shapefile, GML, GeoJSON, KML, OpenStreetMap, PostGIS, DGN, Oracle Spatial ESRI Coverages, ESRI FileGeodatabase, Mapinfo (tab and mid/mif), OGC WFS и др.

## Приложение

GDAL/OGR е най-използваната библиотека за достъп до геопространствени данни, като представлява главен осигурител на данни за много приложения като MapServer, GRASS, QGIS и qvSIG. Използва се и от пакети като OSSIM, Cadcorp SIS, FME, Google Earth, VTP, ILWIS, MapGuide и ArcGIS.

## Какви са функционалностите на GDAL?

- Редица помощни програми от командния ред за превод на данни; дигитална манипулация на изображения; промяна на картни проекции; подбиране на подмножества (извличане само на частите от големи файлове, които представляват интерес за конкретна цел); обединяване; мозайкиране на карти (създаване на клетки); услуги, свързани с цифров модел на релефа DEM (сенкорелеф, наклон, хипсометрично оцветяване) и др.
- Високоефективен достъп до растерни данни чрез мозайкиране и опции за преглед.
- Поддръжка на големи файлове (>4 GB) с малки изисквания към паметта.
- Достъп до библиотеки от C, C++, Python, Java, C#, Perl.
- Механизъм за координатни системи, изграден на библиотеката PROJ.4, както и описания на координатни системи чрез OGC Well Known Text (WKT).
- Подробна документация за всеки поддържан формат и за всяка помощна програма от командния ред.

## Външни връзки

- Официална страница и документация - https://gdal.org/
- Изходен код - https://github.com/OSGeo/gdal
